Omstreeks 18.00 uur kreeg de politie een melding dat in het huis vier doden zouden liggen. Van wie de melding afkomstig is, wilde de politiewoordvoerder niet zeggen. Ook over de identiteit van de doden en hoe ze om het leven zijn gekomen, kon de zegsman geen mededelingen doen.
Volgens buurtbewoners woonden er een man, een vrouw en twee jonge kinderen in het huis. Het gaat om een jongetje van ongeveer vier jaar oud en een meisje van rond de acht jaar. De gemeente Lingewaard beraadt zich dinsdagavond samen met maatschappelijk werk en de politie over de opvang van de buurtbewoners en de kinderen op school. Volgens burgemeester R. Persoon is de politie nog aan het uitzoeken naar welke school de kinderen gingen.
Een buurvrouw omschrijft de familie als een probleemgezin omdat de man regelmatig agressieve buien zou hebben gahad. Ze stelt in het verleden overwogen te hebben Bureau Jeugdzorg in te schakelen. Een van de andere buren omschrijft het paar als ‘een apart stel.’
De buurt is volledig verrast door het nieuws over de vondst van de lichamen. ‘Ik heb de vrouw van het gezin maandagavond nog gesproken’, aldus een omwonende.
De omgeving van de woning is afgezet met linten. Het rijtjeshuis staat aan de rand van Huissen, tegen de gemeente Arnhem aan. De politie heeft voor de woning waarin de lichamen zijn gevonden een mobiele politiepost opgesteld.

De regeringsfracties CDA, VVD en D66 nemen genoegen met de verontschuldigingen die VVD-minister Zalm van Financiën heeft aangeboden voor zijn oproep om de hoge ozb-aanslagen niet te betalen. ‘Met de grootmoedige excuses van de minister heeft voor ons de zaak afgedaan’, aldus CDA'er De Nerée dinsdag tijdens het wekelijkse vragenuurtje in de Tweede Kamer.

Ook D66-Kamerlid Bakker zei een streep te willen zetten onder de affaire. VVD-aanvoerder Van Aartsen toonde veel waardering voor de erkenning van Zalm dat hij fout zat. ‘Dat siert het politieke bedrijf.’

Zalm beschuldigde zondag 62 gemeenten ervan dat ze de onroerendezaakbelasting te hoog zouden hebben vastgesteld. Hij riep de inwoners van die gemeenten op niet te betalen. Daags erop bleek dat waarschijnlijk slechts een handvol gemeenten de fout is ingegaan. Zalm bood onmiddellijk zijn excuses aan.

De hoofdaanklaagster van het Joegoslavië-Tribunaal, Carla del Ponte, ontkent dat de Bosnisch-Servische generaal Ratko Mladic is gearresteerd. Het tribunaal beschikt ook over geen enkele aanwijzing dat hij momenteel wordt opgespoord. Dat maakte Del Ponte dinsdagavond via een woordvoerster bekend.

Eerder dinsdag maakte het Servische staatspersbureau Tanjug melding van de arrestatie van de sinds tien jaar voortvluchtige Mladic. Het Servische persbureau meldde op basis van berichten van een lokaal tv-station dat Mladic in Belgrado vastzat en via Tuzla naar Den Haag zal worden overgebracht. Ook het onafhankelijke Servische radiostation B92 berichtte over de arrestatie, die in Belgrado zou hebben plaatsgevonden, en citeerde daarbij 'niet-officiële bronnen'.

Volgens de BBC is Mladic nog niet opgepakt, maar wel gelokaliseerd door de Servische autoriteiten. Er zou met hem worden onderhandeld over zijn overgave. Dat berichtte BBC World dinsdagavond op grond van een bron binnen de Servische veiligheidsdiensten. De BBC meldde nadrukkelijk geen bevestiging van dit bericht te hebben

Sommige tieners in Amsterdam lijken het steeds normaler te vinden om seks aan te bieden in ruil voor een beloning of voor geld. Het verschijnsel komt niet alleen voor in Amsterdam-Zuidoost, maar ook in andere stadsdelen, blijkt uit een dinsdag gepubliceerd rapport van de GGD Amsterdam. Tienerseks als tegenprestatie speelt zich vooral af in de beslotenheid. Wel werven de pubers klanten en bieden ze hun diensten aan op openbare plaatsen. De tieners waar het om gaat, zijn van verschillende etnische en geografische afkomst.

De GGD heeft in opdracht van de gemeente Amsterdam een zogeheten quick scan gedaan naar beloonde of betaalde tienerseks na de publicatie afgelopen zomer van het rapport ‘Tippelen na de zone’. Dat rapport maakte melding van jonge meisjes, vaak afkomstig uit de Amsterdamse Bijlmer, die actief zijn in de prostitutie. Precieze cijfers over betaalde tienerseks zijn er nu nog niet, maar de GGD heeft de opdracht gekregen uitgebreider onderzoek te doen naar de omvang en de achtergronden van de problematiek.

De onderzoekers van het nu verschenen rapport willen niet spreken over ‘tienerprostitutie', omdat het veelal gaat om een beloning, zoals een pakje sigaretten, een etentje bij McDonald's of een lift naar huis na een feest. De onderzoekers hebben voornamelijk volwassen mannen met tienermeisjes waargenomen. Het gaat vaak om mannen van dertig jaar en ouder, die goed gekleed gaan, opvallende sieraden dragen en over een dure auto beschikken. Zij nemen de meisjes mee naar onder meer seksueel getinte feesten.

De leeftijd van de tieners varieert van twaalf tot zeventien jaar. Jongere pubers van twaalf tot veertien jaar lijken seks voor een beloning of een tegenprestatie niet af te keuren. Oudere tieners zijn zich er meer bewust van dat seks mooie spullen of geld kan opleveren. Zij nemen, bewust of onbewust, risico's met onveilige seks.

Tienerseks als tegenprestatie komt volgens de onderzoekers voort uit een ‘subcultuur waarin tieners zichzelf weinig beperkingen lijken op te leggen in hun seksuele activiteiten’. Tieners met een problematische achtergrond lijken makkelijker terecht te komen in de sfeer van betaalde seks en zien het als een manier om te overleven. Echter ook gewone, thuiswonende en schoolgaande pubers kunnen in situaties terechtkomen die leiden tot betaalde seks, signaleerden de onderzoekers.

Consumenten kunnen vanaf juni voor het eerst tv-kanalen ontvangen die volledig in HDTV uitzenden. Chellomedia maakte dinsdag bekend dat het gaat om een sportzender en om een filmkanaal. Het WK voetbal moet de nieuwe techniek, die een scherper beeld en geluid biedt, aan de man brengen.

Chellomedia, onderdeel van UPC-moeder Liberty Global, borduurt met de kanalen voort op de film- en sportrechten die vorig jaar van Canal+ zijn overgenomen. Sport1 en Film1 zijn inmiddels als digitale betaalzenders in de markt gezet. Daar komen straks de HDTV-kanalen bij, aldus een woordvoerder van de onderneming.

De bedoeling is om de nieuwe kanalen via alle grote kabelbedrijven aan te bieden. Deze ondernemingen werken nog aan de technische infrastructuur voor HDTV. Via de satelliet is HDTV waarschijnlijk nog niet te ontvangen. ‘Dat is te kostbaar’, aldus de zegsman van Chellomedia.

Televisieproducent Endemol heeft plannen voor de verfilming van het autobiografische boek van Heineken-ontvoerder Cor van Hout over de ontvoering van de biermagnaat en diens chauffeur. In het boek, geschreven door misdaadverslaggever Peter R. de Vries, is naast Van Hout een hoofdrol weggelegd voor zijn gabber en zwager Willem Holleeder, met wie hij bijna drie jaar op de vlucht was voor justitie.

Zaterdag meldde de Volkskrant dat Endemol-oprichters Joop van den Ende en John de Mol in 2003 het doelwit zijn geweest van de criminele organisatie van Willem Holleeder. De topcrimineel zit sinds eind januari vast op verdenking van afpersing en mishandeling.

Endemol-oprichter Joop van den Ende verklaart dat hij begrip heeft voor de situatie. ‘Als de huidige directie geweten had over de dreiging van Holleeder richting mij en John de Mol, hadden ze dit ongetwijfeld niet gedaan’, aldus Joop van den Ende. Endemol is ook de producent van het SBS6-misdaadprogramma van Peter R. de Vries. De Vries bevestigt dat er wordt gewerkt aan de verfilming van het boek en dat Endemol een optie heeft op de filmrechten. ‘Als er een film komt, dan heeft Endemol het eerste recht op koop’, aldus De Vries. De Vries heeft over de filmplannen geen overleg gehad met Willem Holleeder en de andere drie nog levende Heineken-ontvoerders. ‘Alle rechten berusten bij mij’, stelt De Vries. ‘Ik hoef niemand om toestemming te vragen het boek te verfilmen.’

Hoofdpersoon Cor van Hout is een van de prominente slachtoffers van de vete in de Amsterdamse onderwereld. Hij werd in januari 2003 geliquideerd voor een Chinees restaurant in Amstelveen.

In het boek van De Vries – De ontvoering van Alfred Heineken – wordt uitgebreid verslag gedaan van de voorbereidingen op de ontvoering, de weken van de ontvoering zelf en de vlucht van Van Hout en Holleeder naar Frankrijk. De uitleveringprocedure naar Nederland duurde heel lang. Zij werden daarin juridisch bijgestaan door Max Moszkowicz, de vader van Bram, die Holleeder nu bijstaat.

Anna Visser, de op non-actief gestelde directeur van de omroep Llink, moet vanaf maandag gewoon weer bij de omroep aan het werk kunnen. De rechter heeft haar schorsing door het Llink-bestuur donderdag ongedaan gemaakt in een kort geding dat Visser had aangespannen.

Llinks interim-voorzitter Koen Alewijnse noemt het ‘een mooie uitdaging voor de komende dagen om te zien hoe we verder moeten’. ‘Er is niets tegen de uitspraak in te brengen. Persoonlijk heb ik ook geen probleem met Visser.’

Visser moest het veld ruimen in een slepende kwestie bij Llink tussen haar en de raad van toezicht. Die raad wilde haar ontslaan omdat ze haar vader, filmer Bob Visser, had ingeschakeld voor programma’s van Llink. Het personeel van de omroep steunde Visser echter.

Groenhuijsen, die van de NOS acht ton schadevergoeding had geëist, beziet de uitspraak met gemengde gevoelens. ‘Ik heb 23jaar bij de NOS gewerkt, het is raar om nu de verschoppeling te zijn. Het is mij niet om het geld te doen; als ik daarop uit was geweest, was ik nooit zo lang bij de publieke omroep gebleven. Deze zaak had ook niet gehoeven, maar de NOS wilde niet veel meer dan dertigduizend euro betalen. Laat deze uitspraak een les zijn.’

NOS-directeur Gerard Dielessen legt zich neer bij de uitspraak: ‘Het is een fors bedrag, wij zijn en blijven ervan overtuigd dat we op de juiste gronden gehandeld hebben.’

Groenhuijsen zegt nog geen zicht te hebben op ander werk. Hij maakt momenteel een boek over Nederland. Een gesprek met de nieuwsrubriek NSE bij Talpa liep op niets uit.

Enkele weken geleden begon Groenhuijsen een column op de website planet.nl. Die staakte hij nadat de NOS hem erop had gewezen formeel nog in dienst te zijn.

Direct na de uitspraak vrijdag verscheen een tweede column van Groenhuijsen op de site, officieel over het conflict tussen de VS en Irak, maar voor de goede verstaander is het stuk een verwijzing naar zijn eigen conflict. De column eindigt met de zin: ‘Tegen de dictators zeg ik op zijn Amerikaans: We’ll give you hell and squeeze your balls.’

NOS-directeur Dielessen laat weten zijn jurist deze nevenactiviteit te laten onderzoeken.

De NOS moet de ontslagen nieuwslezer Charles Groenhuijsen ruim 489 duizend euro schadevergoeding betalen. Het dienstverband is per 1april beëindigd. Dit heeft de kantonrechter in Hilversum vrijdag bepaald.

De voormalige Amerika-correspondent zou per 1 januari het achtuurjournaal van de NOS gaan presenteren, maar dat ging niet door na een conflict over zijn bijverdiensten. Toen hij in correspondentie met hoofdredacteur Hans Laroes de term ‘schnabbelgestapo’ gebruikte, was dat de spreekwoordelijke druppel.

Groenhuijsen vond geen steun bij de redactiecommissie, vanwege zijn soms felle uithalen naar collega’s. De rechter heeft echter begrip voor het gebruik van het woord ‘schnabbelgestapo’, dat hij gebruikte omdat de hoofdredactie eerst alle post onder ogen kreeg die aan Groenhuijsen was gericht. De afdeling persvoorlichting stuurde de post zonder zijn medeweten door. De term is ‘hoe smakeloos en onnodig grievend ook, in het licht van de gebeurtenis verklaarbaar’, zei de rechter.

De papieren krant heeft zijn langste tijd gehad. In Eindhoven stomen ze zijn opvolger klaar. Eerst voor in de trein, maar straks ook aan de ontbijttafel.

Het wordt geen broadsheet, geen berliner, geen tabloid; de krant zal in de toekomst verschijnen op A5-formaat. Het zal geen tien jaar meer duren voor ook de Volkskrant alleen nog maar op een handzaam formaat, ter grootte van een half A4’tje, wordt gedrukt.

Hans Brons heeft tot dat moment zijn woorden zeer zorgvuldig gekozen. Maar de directeur van het Eindhovense bedrijfje Irex kan even zijn enthousiasme niet langer onder stoelen of banken steken. Hij weet het heel zeker: de krant zoals we die nu kennen, is ten dode opgeschreven.

Krantenpapier is passé. Het is duur, de verspreiding ervan is te kostbaar en het allerergste: het is niet actueel. Op het moment dat de krant gedrukt is, is een deel van de berichtgeving al achterhaald. Het dodental van een ramp blijkt hoger, of juist veel lager. Die slordige dt-fout op pagina 3 blijft voor de eeuwigheid bewaard. Treinreizigers weten pas dat Amsterdam CS onbereikbaar is door een ontsporing als ze ’s ochtends vroeg blauwbekkend op het perron staan.

Elektronisch papier moet al deze tekortkomingen opheffen. Het heeft veel van de uiterlijke kenmerken van gewoon papier, maar het grote pluspunt is dat het oppervlak als bij toverslag kan veranderen. Tekst, foto’s en graphics wisselen elkaar in een oogwenk af.

Irex, een jonge, zelfstandige nakomeling van het Philips-concern, is een van de eerste ondernemingen die met een apparaat op de markt komen. In samenwerking met De Tijd verschijnt in maart de eerste krant op basis van elektronisch papier. Deze Belgische zakenkrant houdt onder tweehonderd abonnees tot eind mei een proef met het maken van een elektronische krant, met het apparaat van Irex, dat overigens meer lijkt op een boek dan op een krant.

Lezers kunnen tijdens de testfase de hele krant elektronisch lezen, maar ze kunnen ook door rubrieken wandelen. De krant wordt geactualseerd als de lezer een hotspot passeert, een locatie met een vrij toegankelijke, draadloze internetverbinding. Daar zijn er steeds meer van. Kris Laenens, operationel directeur bij De Tijd en verantwoordelijk voor het project, ziet vooral mogelijkheden voor het personaliseren van de krant. In wat hij mijnkrant noemt, wordt het aandelenportfolio van de lezer ondergebracht, zodat mobiel het koersverloop gevolgd kan worden. Ook komen er lezersprofielen met artikelen die zijn afgestemd op de lezer en persoonlijke vacatures.

Op een betaalmodel wordt nog gestudeerd. Een apparaat kost volgens Laenens circa vierhonderd euro. Het is volgens hem denkbaar dat een abonnee een deel van de e-reader betaalt en vervolgens een abonnement neemt voor twee of drie jaar. De kosten die de uitgever bespaart doordat hij geen papieren krant meer hoeft te drukken, kunnen gebruikt worden om de rest van het apparaat te financieren.

Krantenuitgevers vormen de ideale doelgroep voor het product van Irex. Dagbladen verliezen lezers door de vergrijzing van het abonneebestand, kampen met hoge druk- en distributiekosten en worden op internet en de mobiele telefoonmarkt weggeconcurreerd. PCM Uitgevers, eigenaar van onder meer de Volkskrant, volgt de ontwikkelingen met interesse, zegt een woordvoerder. Maar hij weigert te zeggen of er ook concrete plannen zijn voor een e-krant.

De revolutie is vaker gepredikt en even vaak is ze op een mislukking uitgelopen. Het elektronische boek is tot nu toe nooit aangeslagen. Dat komt, zegt Brons, doordat deze boeken waren gebaseerd op lcd-techniek. De beeldkwaliteit daarvan is bedroevend. De kijkhoek is beperkt evenals het contrast. ‘Niets is beter dan papier, maar onze technologie (afkomstig van het Amerikaanse e-Ink, red.) komt zeer dicht in de buurt.’ Volgens Brons ligt het contrast van ‘zijn’ papier in de buurt van een gewoon A4’tje. Alleen glossy’s hebben een hoger contrast en zijn daardoor nog rustiger voor de ogen. ‘Maar krantenpapier scoort slechter.’

Een ander nadeel van lcd-schermen is dat ze stroom slurpen. Bovendien zijn ze slecht leesbaar in de zon. ‘Wij wilden een scherm dat dezelfde eigenschappen heeft als papier.’ Ook moest de e-reader draagbaar zijn, net zo prettig leesbaar en nauwelijks stroom gebruiken. Op alle onderdelen is Irex geslaagd, het papier van de e-reader kan zelfs beschreven worden. Alleen kleur ontbreekt nog. Het apparaat kan nu nog maar zestien grijstinten tonen, in 2007 zal er een kleurenversie gereed zijn, is de verwachting in Eindhoven.

Brons ziet zijn product voorlopig vooral als een aanvulling op de papieren krant. Er gaat nog niets boven het lezen van de krant aan de ontbijttafel. Maar buitenshuis kan de e-reader zijn rol als nieuwe krant gaan vervullen, denkt hij. In elk geval de komende tien jaar. Daarna moet ook de ontbijttafel er wat hem betreft aan geloven. Laenens van De Tijd gelooft daar niets van. ‘De papieren krant verdwijnt niet, daarvoor is de stelling dat-ie gaat verdwijnen al te oud.’

Het gedogen van gecontroleerde wietteelt ter bevoorrading van coffeeshops ‘is niet aan de orde’. Dat hebben minister Donner van Justitie en zijn Belgische collega’s Dewael (Binnenlandse Zaken) en Onkelinx (Justitie) maandag verklaard na afloop van ministersoverleg.

Volgens Donner hebben zijn Duitse collega’s zich onlangs ‘in nog sterkere bewoordingen’ gekeerd tegen het plan van burgemeester Leers van Maastricht om de achterdeur van de coffeeshop te reguleren.

Donner voerde maandag in het chique hotel Château St Gerlach in Houthem overleg met Dewael en Onkelinx over de aanpak van de drugscriminaliteit. De drie spraken af dat er een gezamenlijk veiligheidsplan moet komen voor de grensregio, die onder meer Maastricht, Luik, Hasselt en Aken bestrijkt. Politie, justitie en burgemeesters moeten meer gaan samenwerken met collega’s over de grens. ‘Onze aanpak van criminaliteit en in het bijzonder de criminaliteit die samenhangt met drugs, moet veel meer op elkaar worden afgestemd’, aldus Donner.

Maar de concrete aanpak die CDA-burgemeester Leers van Maastricht voorstaat, zoals een proef met de regulering van wietteelt, kon op weinig bijval rekenen. Vooral de Belgische liberaal Dewael (VLD) haalde hard uit naar Leers. Hij zei ‘een absolute tegenstander’ te zijn van dit voorstel. Volgens Dewael heeft België veel last van het Nederlandse gedoogbeleid. De Maastrichtse coffeeshops hebben een aanzuigende werking op Belgische drugsgebruikers. Ook doordat Nederland steeds harder optreedt tegen wietplantages, neemt de illegale cannabisteelt in België toe. Vooral de laatste tijd zijn in het buurland veel cannabisplantages opgerold.

Ook Leers’ plan om de helft van de Maastrichtse coffeeshops uit de binnenstad te verplaatsen naar de periferie, bij voorkeur aan de grens, stuit op weerstand. De Belgische minister sprak Leers aan op zijn verplichtingen in het kader van ‘goed nabuurschap’. Dewael: ‘Als er nadelige effecten over de grens optreden, moet je daarover samen aan tafel.’

De Belgische minister van Justitie Onkelinx (Parti Socialiste) uitte zich voorzichtiger. Zij erkende de hypocrisie van het huidige beleid. In België wordt tegenwoordig het bezit van maximaal drie gram cannabis gedoogd. ‘We tolereren drie gram, maar waar de mensen dat vandaan moeten halen, zeggen we er niet bij. Dat is eigenlijk hypocriet.’ Want, aldus Onkelinx, cannabisgebruikers zijn daardoor aangewezen op het criminele circuit.

Donner sprak gistermiddag ook met Leers en enkele andere Limburgse burgemeesters. De meningsverschillen werden niet bijgelegd.






